De bone amour uient sci¬
ence et biautez · et a¬
mours uient de ces deus autresi ·
li troi sunt un qui bien i a pense ·
iamaiz nul iour nen seront depar¬
ti · par un conseill sunt ensamble e¬
stabli · li coureour qui deuant sunt
ale · de mon cuer ont fait lor che¬
min ferre · tant lont use · ia nen se¬
ront parti ·
Li coureour sunt la nuit en clarte ·
et le iour sunt pour la gent oscurci ·
li douz reguart plaisant et sauoure ·
la granz biautez · et li biens que gi ui ·
ne men merueill · se ie men esbahi · de
li adiex le siecle enluine · quar qui
uerroit le pluz biau iour deste  uers li
seroit oscurs en plain midi ·
En amour a paour et hardement ·
li dui sunt troi · et du tiers sunt li
dui · et granz ualours est aciauz a¬
pendanz · u amours a et recoi · et re¬
fui · pour ce est amours li hospitauz
dautrui  que nus ni faut selonc son
auenant · et iai failli dame qui palez
tant  a uostre hostel · si ne sai qui ie
sui ·
Or ni aplus · fors quali me con¬
mant · quar touz biens fais ai lais¬
siez pour cestui · ma bele uie · u ma
mort i atent · ne sai le quel · maiz
quant deuant li fui · ne me firent si
uair oeill point danui · il mont naure

par mi le cuer dedenz · dun douz re¬
guart · si amourousement · encore iest
li colpz que ien recui ·
Li colpz fu granz · il ne fait quem¬
pirier · ne nuls mires ne le porroit sa¬
ner · se cele non qui le dart fist lancier ·
se de sa main ideignoit adeser · tost en
porroit le coup mortel oster · atout le
fust · dont iai grant desirrier · maiz
la pointe du fer nen puet sachier  que¬
le brisa dedenz au coup douner ·
