En dous tans · et en bone
eure · uueill retraire ma
chancon · mestiers mest quor me
sekeure · fausse rienz acuer felon · 
en cui ie ai ma fiance · guardez
com sui en balance · qui en atent
guerredon ·
Quant de moi est au desseure · ni
a rienz se merci non · maiz trop das¬
sez me demeure · sen doi auoir gueri¬
son · sau daerrain ne mauance · don¬
ques ma mort esperance · en guise de
trahison ·
Nos pas tout mon pense dire · celi
qui amis ie sui · mais de duel morrai
et dire · seie laim auee autrui · ie
uif ꝯ hom en faillance · quar de du¬
re contenance · latrouai quant ie i
fui ·
Conseill quier de mon martire ·
seigneur maiz ne sai acui · con¬
ment puet sa ioie eslire · qui a
tort uoit son anui · mauz iai apris
des menfance · une fole contenance ·
damer la uie ne dui ·
Cil est bien en auenture · qua¬
mours a enson pooir · tous me mis
en sa droiture · pour ma greigneur
ioie auoir · maiz tant redout mes¬
cheance · que ie nai mie fiance · que
rienz me doiue ualoir ·
Li anuis qui tant me dure · me¬
ust mort au mien espoir · maiz a¬
des me rasseure · et fait ma dolour
uoloir · quar une douce samblance ·
me dist sanz aparceuance · un men
tir pour deceuoir ·
Gasses de sa mesestance · mande a
odin en france · pour dieu quil len die
uoir · 
