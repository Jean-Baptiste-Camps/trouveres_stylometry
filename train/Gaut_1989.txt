En icel tanz que ie uoi
la fredour · noif et gresill
remanoir · et boschage  foillissent tot
encontre la doucour  du tanz deste ·
chantent oisel sauuage · et resbaudit
chante chascuns en son langage · Ha 
las chaitis et ie tout ades plour ·
fors quen chantant ramentoif ma do¬
lour · que iai souferte ades en mon
corage · morir en cuit · quar point
ne massoage ·
Esfreez sui durement de paour ·
quades i uoi ma perte et mon damage ·
mout aeste longement aseiour  oie en
mon cuer · apou que ie nenrage · si
neu pieca grant ioie en mon corage ·
maintenue ai ades loial amour · dont
ia ne quit uis eschaper nul iour · que
nus ne puet guerit de tel malage 
sil na le cuer felon · faus · et rolage ·
Qui ꝯ blasme ie ai mout grant
honour · destre loial · si men tieig a
pluz sage · et tout auant ai ie pris
le piour · quar pris men sui acruel
seignourage · si mi sui touz otroiez
en seruage · las gi cuidai trouuer si
grant doucour  quant ie loi tenir a
la meillour · maiz ne sauoie mie biẽ
son usage · gi ai trouue felenie et
outrage ·
Ce poise moi quil men couuient
blasmer · quar iai este lonc tanz en
sabaillie · ie men amaisse assez mieuz
aloer · maiz mile foiz. uers moi ne su¬
melie · si est bien drois que uerite en
die · ie ne sai point losengier ne chu¬
er · ne de bonte ie ne men sai loer · que¬
le ni est · ne ie nen itruis mie · ne sui
pas cil qui auant coup mercie ·
Or ne me sai ie mais en qui fier ·
puz que dele que iaim me contralie ·
qui me deust de touz mes maus sa¬
ner · et cest cele qui du tout me des¬
fie · si me het pluz que au tolir la uie ·
tost me decut par biau samblant mou¬
strer · par contenance · et par son biau
parler · or nai de li ne confort · ne aie 
ie ni.cuidoie auoir mort desseruie ·
