De la pluz douce amour 
me conuient achanter 
qui iamaiz anul iour  puisse ioie
douner  tant ai donce dolour  por
ma leal amie  qui ia niert desseruie  si proi dieu et aour  quele maint sans fausser  quar mes
cuers len afie 
Sens et pris et ualour  biaute 
bonte  uis cler  a ma dame et hounour  ce me fait ramembrer  la
ioie  et la dolour  pour quoi lai
 tant seruie  si nen partirai mie  por
autre dame amer  quel monde na
meillour  ce me fait desirrer  sa
douce compaignie 
Toute ma ioie maint  en amer leaument  et ceste amours
destraint  mon cuer tant doucement 
que mes cors ne sen plaint  tant en
ait grief martyre  se pour amer
empire  gent guerredon arent  qͣr
nus hom qru bien amt  ne puet auoir tourment  que plour ne uaillent rire 
Dame qui que se plaint de uostre encombrement  endroit moi ne
remaint  lamours qui si mesprent 
doucement me destraint  pour ce
nen sai que dire  si nen os escondire 
uostre ꝯmandement  amours proi
quel mensaint  afaire uo talent  si
qua moi naiez ire 
Dites moi que ce foit  que
tant me mescreez  que cist miens
cuers ne soit autre que uous dounez 
certes il nel feroit  pour chose qui
soit nee  se de uous ert seuree  ma
douce uolentez  bien sai quil socirroit  pour dieu ni mespensez  nestes pas enganee 
Ia amours ne motroit que de
uous soie amez  sa tort ne me mescroit  li cuers que uous auez  decus soit qui decoit  ce qua son
cuer agree  pluz estes desirree  ie
ne sai se iai droit  ia tant ne mamerez  pluz ne soiez amee 
