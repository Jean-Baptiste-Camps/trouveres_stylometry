Tant de soulaz ꝯ ie ai pour
chanter  dame mestuet
et guerpir et laissier  quant ie ne
puis en uous merci trouuer  il ꝯuendra ma chancon empirier  pour
ce le lais  que ioie mest faillie 
quant en uous nai atente  ne fiance  ne ia dailleurs ne quer auoir
aie  tout ai perdu confort et esperance 
Dame de uous ne me sai u clamer  quar sanz amours ne men
puet nus uengier  pour ce mestuet
pluz et pluz comparer  uo grant ualour que mal sen acointer  dont
mociez  et ma granz mescheance  a
si de moi toute ioie partie  que
uiure naim  dont ia naurai poissance 
Com escilliez doit folement parler  cil qui amours puet si desconseillier  ꝯ el fait moi qui ne mi soi
guarder  si croi ma mort  quant ma
uolente quier  ie nel di pas dame par
felenie  maiz hom destrois est touz iours
en balance  et si aim tant la uostre
ꝯpaignie que li desirs double ma mesestance 
Dex qui porroit si grant amour
porter  qui touz iours croist  et sanz
apeticier  par mon fin cuer qui ne
puet oublier  ce que trop ueut  si ne
meust mestier  ie ni fais sens  ne ie
ni uoi folie  pour ce nasqui cele u ie
nai poissance  que me destruit raisons
et abstinance 
