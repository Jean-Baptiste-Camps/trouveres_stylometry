Les oiseillons de mon pais  ai ois en bretaigne  alor chans mest il bien auis 
quen la douce champaigne  les oi iadis 
se ni ai mespris  il mout en si douz
penser mis  qua chancon faire me
sui pris  tant que ie par ataigne  ce
quamours ma lonc tans pramis 
Se longue atente mesbahis  sans
ce que ie men plaigne  ce me taut le
gieu et le ris  nus cui amours destraigne  nest del ententis  mon cors
et mon uis  trius si mainte foiz entrepris  cun fol samblant iai apris 
qui quen amer mespraigne  ainc certes plus ne li mesfis  Ainc uers amours rienz ne forfis  ia de moi ne se
plaigne  ainz sui pour li seruir nasquis
coument que me destraigne  par un tres
douz ris  sui de ioie espris  que se giere
rois de paris  u sires dalemaigne  nauroie tant de mes delis  quamours
me fait cuidier tous dis 
Bien doit estre liez et iolis  cui amors
tant adaigne  que il se truist loiaus amis  et qua amer lapraigne  ne doit
estre eschis  maiz ades sougis  aceli cui
proie mercis  puis que son cuer aen li
mis  sanz partir si ataigne  pour estre de ioie plus fis 
